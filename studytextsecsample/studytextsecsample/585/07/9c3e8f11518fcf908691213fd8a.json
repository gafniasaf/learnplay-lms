{"id":"585079c3-e8f1-1518-fcf9-08691213fd8a","Content":[{"Language":"nl-NL","Content":"[$BOX]\n\t[$CELL]\n\t\t[$BLOCK]\n\n\t\t\t<h3>19.10.2 Depolarisatie van de atria: de P-top</h3>\n\t\t\t<p>Om contractie van het hart te bewerkstelligen, moet het myocard depolariseren. Dit is zichtbaar als een positieve of negatieve afbuiging ten opzichte van de basislijn. Tussen contracties door is het myocard gepolariseerd, wat betekent dat het spierweefsel ontspannen is. Deze constante staat wordt weergegeven als de basislijn. Wanneer de sinusknoop (SA-knoop) een actiepotentiaal genereert, zal deze actiepotentiaal eerst het atriale syncytium depolariseren. Dit resulteert in contractie van de beide atria. De elektrische activiteit van dit proces is op het ECG zichtbaar als een geleidelijke stijging gevolgd door een geleidelijk daling ten op zichten van de basislijn. Dit vloeiende complex wordt de P-top genoemd en is de eerste top in de contractiecyclus van het hart.</p>\n\t\t\t<p>Bij de eerste benamingen van het ECG werden de letters A tot en met E als benaming gebruikt. Omdat later met nieuwe technieken elektronisch gecorrigeerde waarden werden gebruikt in plaats van de werkelijke waarden, besloot men &ndash; om fouten te voorkomen &ndash; andere letters te gebruiken voor deze gecorrigeerde waarden. Men besloot de tweede helft van het alfabet te gebruiken. Aangezien de letters &lsquo;N&rsquo; en &lsquo;O&rsquo; al veelvuldig in de wiskunde werden gebruikt, was de &lsquo;P&rsquo; de eerstvolgende optie. Deze letter werd daarom gebruikt voor de eerste elektrische verandering die zichtbaar wordt op het ECG: de depolarisatie van de atria. Het complex behorend tot de generatie van een depolarisatiegolf vanuit de atria wordt daarom de P-top genoemd.</p>\n\n\t\t[$/BLOCK]\n\t[$/CELL]\n[$/BOX]\n","Name":"19.10.2 Depolarisatie van de atria: de P-top"}]}